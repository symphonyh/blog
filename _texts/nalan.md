---
layout: poem
title: "纳兰词选"
author: 纳兰容若
editor: Cloudhan
rights: 
source: 
publication-date: 
toc:
- 百字令·废园有感
- 朝中措
- 虞美人
- 虞美人（其二）
- 于中好
- 木兰花令
- 浣溪沙
- 画堂春

---

<a class="citation">{{ page.author }} </a> [<small>清</small>][^fn1] 

## <a>百字令·废园有感 </a>

- 片红飞减，甚东风不语，只催漂泊。
- 石上胭脂花上露，谁与画眉商略。
- 碧甃瓶沉，紫钱钗掩，雀踏金铃索。
- 韶华如梦，为寻好梦担阁。
- 又是金粉空梁，定巢燕子，一口香泥落。
- 欲写华笺凭寄与，多少心情难托。
- 梅豆圆时，柳棉飘处，失记当时约。
- 斜阳冉冉，断魂分付残角。

<br>

---



## <a>朝中措</a>

- 蜀弦秦柱不关情，尽日掩云屏。
- 已惜轻翎退粉，更嫌弱絮为萍。
- 东风多事，余寒吹散，烘暖微酲。
- 看尽一帘红雨，为谁亲系花铃？

<br>

---



## <a>虞美人</a>

- 银床淅沥青梧老，屧粉秋蛩扫。
- 采香行处蹙连钱，拾得翠翘何恨不能言。
- 回廊一寸相思地，落月成孤倚。
- 背灯和月就花阴，已是十年踪迹十年心。

<br>

---



## <a>虞美人<a/>

- 绿阴帘外梧桐影，玉虎牵金井。
- 怕听啼鴂出帘迟，挨到年年今日两相思。
- 凄凉满地红心草，此恨谁知道。
- 待将幽忆寄新词，分付芭蕉风定月斜时。

<br>

---



## <a>于中好</a>

- 别绪如丝睡不成，那堪孤枕梦边城。
- 因听紫塞三更雨，却忆红楼半夜灯。
- 书郑重，恨分明，天将愁味酿多情。
- 起来呵手封题处，偏到鸳鸯两字冰。

<br>

---


## <a>木兰花令　拟古决绝词 </a>

- 人生若只如初见，何事秋风悲画扇？
- 等闲变却故人心，却道故人心易变。
- 骊山语罢清宵半，泪雨零铃终不怨。
- 何如薄幸锦衣郎，比翼连枝当日愿。

<br>

---

## <a>浣溪沙</a>

- 谁念西风独自凉，萧萧黄叶闭疏窗。
- 沉思往事立残阳。
- 被酒莫惊春睡重，赌书消得泼茶香。
- 当时只道是寻常。

<br>

---


## <a>画堂春</a>

- 一生一代一双人，争教两处销魂。
- 相思相望不相亲，天为谁春。
- 浆向蓝桥易乞，药成碧海难奔。
- 若容相访饮牛津，相对忘贫。

<br>

---
## <a>采桑子</a>

- 明月多情应笑我，笑我如今。
- 辜负春心，独自闲行独自吟。
- 近来怕说当时事，结遍兰襟。
- 月浅灯深，梦里云归何处寻。

<br>

---


## <a>浣溪沙</a>

- 残雪凝辉冷画屏，
- 落梅横笛已三更。
- 更无人处月胧明,
- 我是人间惆怅客。
- 知君何事泪纵横，
- 断肠声里忆平生。

<br>

---

## <a>采桑子</a>

- 而今才道当时错，
- 心绪凄迷，红泪偷垂，
- 满眼春风百事非。
- 情知此后来无计，
- 强说欢期，
- 一别如斯，
- 落尽梨花月又西。

<br>

---

## <a>长相思</a>

- 山一程，水一程，
- 向榆关那畔行，
- 夜深千帐灯。
- 风一更，雪一更，
- 聒碎乡心梦不成， 
- 故园无此声。

<br>

---

#### 注释:

[^fn1]: 纳兰词是纳兰性德的作品。纳兰性德（1655年-1685年）,字容若，号楞伽山人。清朝著名词人。

