---
layout: poem
title: "喜欢的几首纳兰词"
author: 纳兰容若
editor: Cloudhan
rights: 
source: 
publication-date: 
toc:
- 百字令·废园有感
- 朝中措
- 虞美人
- 虞美人（其二）
- 于中好
- 木兰花令
- 浣溪沙

---


### 百字令·废园有感[^fn1]

- 片红飞减，甚东风不语，只催漂泊。
- 石上胭脂花上露，谁与画眉商略。
- 碧甃瓶沉，紫钱钗掩，雀踏金铃索。
- 韶华如梦，为寻好梦担阁。
- 又是金粉空梁，定巢燕子，一口香泥落。
- 欲写华笺凭寄与，多少心情难托。
- 梅豆圆时，柳棉飘处，失记当时约。
- 斜阳冉冉，断魂分付残角。

<br>

---



### 朝中措

- 蜀弦秦柱不关情，尽日掩云屏。
- 已惜轻翎退粉，更嫌弱絮为萍。
- 东风多事，余寒吹散，烘暖微酲。
- 看尽一帘红雨，为谁亲系花铃？

<br>

---



### 虞美人

- 银床淅沥青梧老，屧粉秋蛩扫。
- 采香行处蹙连钱，拾得翠翘何恨不能言。
- 回廊一寸相思地，落月成孤倚。
- 背灯和月就花阴，已是十年踪迹十年心。

<br>

---



### 虞美人

- 绿阴帘外梧桐影，玉虎牵金井。
- 怕听啼鴂出帘迟，挨到年年今日两相思。
- 凄凉满地红心草，此恨谁知道。
- 待将幽忆寄新词，分付芭蕉风定月斜时。

<br>

---



### 于中好

- 别绪如丝睡不成，那堪孤枕梦边城。
- 因听紫塞三更雨，却忆红楼半夜灯。
- 书郑重，恨分明，天将愁味酿多情。
- 起来呵手封题处，偏到鸳鸯两字冰。

<br>

---


### 木兰花令　拟古决绝词

- 人生若只如初见，何事秋风悲画扇？
- 等闲变却故人心，却道故人心易变。
- 骊山语罢清宵半，泪雨零铃终不怨。
- 何如薄幸锦衣郎，比翼连枝当日愿。

<br>

---

## 浣溪沙

- 谁念西风独自凉，萧萧黄叶闭疏窗。
- 沉思往事立残阳。
- 被酒莫惊春睡重，赌书消得泼茶香。
- 当时只道是寻常。

<br>

---

### Footnotes

[^fn1]: 纳兰词是清代著名词人纳兰性德的作品。